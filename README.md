# jogobonito
Lionel Andrés Messi Cuccittini, també conegut com a Leo Messi (Rosario, Argentina, 24 de juny de 1987), és un futbolista argentí[1] que juga com a davanter en el Paris Saint Germain de la Ligue 1 i en la selecció de l'Argentina, de la qual n'és capità. Formà part de la plantilla del Futbol Club Barcelona fins al 5 d'agost de 2021, quan el Club anuncià que definitivament «malgrat haver-se arribat a un acord entre el FC Barcelona i Leo Messi i amb la clara intenció de les dues parts de signar un nou contracte», no es pogué formalitzar «a causa d'obstacles econòmics i estructurals (normativa de LaLiga espanyola)».[2] Els obstacles econòmics i estructurals als quals es referí el club eren bàsicament la normativa del "límit salarial", un mecanisme que la Lliga va instaurar el 2013 i que consistiria a posar un límit sumatori total dels sous dels jugadors de cada club.[3] El 7 d'agost de 2021 s'anuncià que Leo Messi fitxà pel París Saint-Germain.[4]  Es va formar a les categories inferiors del Newell's Old Boys, i més tard a la Masia del Barça, on va arribar amb tretze anys. Va debutar amb el primer equip en un partit oficial la temporada 2004-2005 i va començar a destacar-hi la temporada següent.  Molts mitjans de comunicació l'han qualificat de successor de Diego Armando Maradona, i fins i tot ell mateix l'ha designat successor seu.[5][6] Amb el pas del temps i amb els mèrits assolits, molts consideren que ja ha superat Maradona. Els anys 2009, 2010, 2011, 2012, 2015 i 2019 va rebre la Pilota d'Or, esdevenint el jugador de la història que en té més.[7] És el primer jugador format al planter del Barça a guanyar aquest guardó i també el primer jugador a assolir-lo quatre anys seguits (2009, 2010, 2011 i 2012).[8][9] Ha guanyat també sis cops la Bota d'Or, un rècord del guardó.[10] Des del 2014 és el màxim golejador de la història de la lliga espanyola de futbol i també de la Lliga de Campions de la UEFA,[11] i des de 2016, el màxim assistent de la lliga espanyola.[12] Des del desembre de 2015, quan va guanyar el Mundial de clubs de 2015 és el jugador amb més títols guanyats amb la samarreta del Barça, amb 35.[13][14] És també el jugador amb més partits jugats amb la samarreta blaugrana.[13] El febrer de 2020 guanyà el Premi Laureus de millor esportista de l'any, esdevenint així el primer futbolista (i esportista d'equip) de la història en aconseguir aquest guardó.[15] 
